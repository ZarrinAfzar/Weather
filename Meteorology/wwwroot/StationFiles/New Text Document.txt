همین که تو باشی کنارم خوشم 
تو را اینقدر هم که دارم خوشم

بمان؛ راضی ام، از علی رو بگیر
بمان دست خود را به پهلو بگیر

نبین چادرت رنگ و رو باخته
لباس تو از خون گل انداخته

خودم چادرت را رفو می کنم
لباس تو را شستشو می کنم

تو ای شمع من، سخت سوسو نزن
ورم کرده بازوت، جارو نزن

مرنج و مرنجان مرا این همه
دم آخری، نان نپز فاطمه

برایت خودم پخت و پز می کنم
در خانه را هم عوض می کنم

تو با خس خس سرفه های شبت
چه می آوری بر سر زینبت؟!
 گل چار فصلم، بهارت کجاست
بگو فاطمه گوشوارت کجاست


_________________________________
لطفی کن و نپرس چرا عاشقت شدیم

حتما دلیل داشت که ما عاشقت شدیم

در حیرتم که عشق از آثار دیدن است

ما کورها، ندیده چرا عاشقت شدیم؟

اثبات می‌کنیم؛ بفرما! قسم که هست

باور نمی‌کنی؟ به خدا! عاشقت شدیم!

کی عاشقت شدیم فراموش‌مان شده

بابا! مهم که نیست کجا عاشقت شدیم

گفتند پشت ابری و ما خوش خیال‌ها

چون کودکان سر به هوا عاشقت شدیم

دیدیم سخت بود کمی لایقت شویم

رفتیم و با دو بند دعا عاشقت شدیم

قبلا برای عشق مجوز گرفته‌ایم

با اذن نایبان شما عاشقت شدیم

یک ذره عقل هم که خدا لطف کرده بود

کردیم نذر عشق تو تا عاشقت شدیم

بی اعتنا به میل تو و آبروی تو

گفتیم مثل شاه و گدا عاشقت شدیم

این میوه‌ها رسیده و یارا ن گرسنه‌اند

اینجا که کوفه نیست، بیا! عاشقت شدیم

 
 